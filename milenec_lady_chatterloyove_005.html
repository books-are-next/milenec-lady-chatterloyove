<!DOCTYPE html>
<html lang="cs">
  <head>
    <meta charset="utf-8">
    <link rel="icon" href="./favicon.png">
    <meta name="viewport" content="width=device-width, initial-scale=1.0, shrink-to-fit=no">
    <meta name="apple-mobile-web-app-title" content="Kapitola 1">
    <meta name="apple-mobile-web-app-capable" content="yes">
    <title>Kapitola 1</title>
    <link rel="stylesheet" href="./style/style.min.css" media="screen" integrity="sha256-hy7VOJQDJ1txYooRvl4ln9Qbor4AYeoD7+SI15/4NjI=">
    <style>
      :root {
        --accent-color: hsl(37, 71%, 37%);
      }
    </style>
    <link rel="index" href="./index.html">
    <link rel="license" href="./license.html">
    <link rel="publication" href="./manifest.json" id="manifest">
    <link rel="colophon" href="colophon.html">
    <link rel="prev" href="./promo.html">
    <link rel="next" href="./milenec_lady_chatterloyove_006.html">
    <meta name="nb-order" content="1">
    <link rel="self" href="milenec_lady_chatterloyove_005.html">
    <meta name="nb-identifier" content="lawrence-milenec-lady-chatterleyove-1a63048">
    <meta name="nb-role" content="chapter">
  </head>
  <body data-nb-words="2908" data-nb-chars="18013" class="nb-role-chapter nb-custom-style">
    <nav role="doc-toc">
      <ul class="plain section">
        <li><a href="milenec_lady_chatterloyove_005.html">Kapitola 1</a></li>
        <li><a href="milenec_lady_chatterloyove_006.html">Kapitola 2</a></li>
        <li><a href="milenec_lady_chatterloyove_007.html">Kapitola 3</a></li>
        <li><a href="milenec_lady_chatterloyove_008.html">Kapitola 4</a></li>
        <li><a href="milenec_lady_chatterloyove_009.html">Kapitola 5</a></li>
        <li><a href="milenec_lady_chatterloyove_010.html">Kapitola 6</a></li>
        <li><a href="milenec_lady_chatterloyove_011.html">Kapitola 7</a></li>
        <li><a href="milenec_lady_chatterloyove_012.html">Kapitola 8</a></li>
        <li><a href="milenec_lady_chatterloyove_013.html">Kapitola 9</a></li>
        <li><a href="milenec_lady_chatterloyove_014.html">Kapitola 10</a></li>
        <li><a href="milenec_lady_chatterloyove_015.html">Kapitola 11</a></li>
        <li><a href="milenec_lady_chatterloyove_016.html">Kapitola 12</a></li>
        <li><a href="milenec_lady_chatterloyove_017.html">Kapitola 13</a></li>
        <li><a href="milenec_lady_chatterloyove_018.html">Kapitola 14</a></li>
        <li><a href="milenec_lady_chatterloyove_019.html">Kapitola 15</a></li>
        <li><a href="milenec_lady_chatterloyove_020.html">Kapitola 16</a></li>
        <li><a href="milenec_lady_chatterloyove_021.html">Kapitola 17</a></li>
        <li><a href="milenec_lady_chatterloyove_022.html">Kapitola 18</a></li>
        <li><a href="milenec_lady_chatterloyove_023.html">Kapitola 19</a></li>
      </ul>
    </nav>
    <div id="ui-content">
    </div>
    <div class="content">
      <main>
        <nav class="begin-nav">
          <ul>
            <li><a href="./index.html#" rel="index">Titulní strana</a></li>
            <li><a href="./promo.html#chapter-end" rel="prev">← Předchozí kapitola</a></li>
          </ul>
        </nav><a id="chapter-start"></a>
        <h1 class="chunk" data-nb-ref-number="1" data-nb-words="2" data-nb-chars="10"><span class="idea" data-nb-ref-number="1" id="idea1" data-nb-words="2" data-nb-chars="10">Kapitola 1</span></h1>
        <p class="chunk" data-nb-ref-number="2" data-nb-words="54" data-nb-chars="347"><span class="idea" data-nb-ref-number="2" id="idea2" data-nb-words="54" data-nb-chars="347">Náš věk je&nbsp;v&nbsp;podstatě tragický, a&nbsp;tak ho&nbsp;odmítáme tragicky brát. Katastrofa se&nbsp;přehnala, stojíme mezi troskami, začínáme si&nbsp;budovat nová bydlišťátka, chovat nové nadějičky. Je&nbsp;to&nbsp;pořádná dřina: do&nbsp;budoucnosti dnes nevede žádná hladká silnice, místo toho obcházíme nebo přelézáme překážky. Musíme žít bez ohledu na&nbsp;to, kolik obloh se&nbsp;nám zhroutilo.</span></p>
        <p class="chunk" data-nb-ref-number="3" data-nb-words="24" data-nb-chars="145"><span class="idea" data-nb-ref-number="3" id="idea3" data-nb-words="24" data-nb-chars="145">Přibližně v&nbsp;takovém postavení byla Constance Chatterleyová. Válka jí&nbsp;strhla střechu nad hlavou. A&nbsp;ona si&nbsp;uvědomila, že&nbsp;člověk musí žít a&nbsp;učit se.</span></p>
        <p class="chunk" data-nb-ref-number="4" data-nb-words="46" data-nb-chars="287"><span class="idea" data-nb-ref-number="4" id="idea4" data-nb-words="46" data-nb-chars="287">Provdala se&nbsp;za&nbsp;Clifforda Chatterleyho v&nbsp;roce 1917, když byl doma měsíc na&nbsp;dovolené. Prožili ten měsíc v&nbsp;líbánkách. Pak se&nbsp;vrátil do&nbsp;Flander, odkud ho&nbsp;šest měsíců nato poslali zpátky do&nbsp;Anglie, víceméně roztrhaného na&nbsp;kusy. Jeho ženě Constanci tenkrát bylo třiadvacet a&nbsp;jemu devětadvacet.</span></p>
        <p class="chunk" data-nb-ref-number="5" data-nb-words="39" data-nb-chars="231"><span class="idea" data-nb-ref-number="5" id="idea5" data-nb-words="39" data-nb-chars="231">Lpěl na&nbsp;životě přímo zázračně. Nezemřel a&nbsp;kusy se&nbsp;zdály znovu srůstat. Dva roky zůstal v&nbsp;rukách lékařů. Potom ho&nbsp;prohlásili za&nbsp;vyléčeného a&nbsp;mohl se&nbsp;vrátit zpátky do&nbsp;života se&nbsp;spodní polovinou těla od&nbsp;kyčli dolů navždycky ochrnutou.</span></p>
        <p class="chunk" data-nb-ref-number="6" data-nb-words="98" data-nb-chars="624"><span class="idea" data-nb-ref-number="6" id="idea6" data-nb-words="98" data-nb-chars="624">To&nbsp;bylo v&nbsp;roce 1920. Clifford s&nbsp;Constancí se&nbsp;vrátili do&nbsp;jeho domova, na&nbsp;zámeček Wragby, který byl rodinným „sídlem“. Jeho otec zatím zemřel, Clifford teď byl baronetem, sirem Cliffordem, a&nbsp;Constance lady Chatterleyovou. Přišli, aby začali vést domácnost a&nbsp;manželský život v&nbsp;dost opuštěném domově Chatterleyů s&nbsp;dost nedostatečnými příjmy. Clifford měl sestru, ale ta&nbsp;odjela pryč. Jinak neměl žádné blízké příbuzné. Jeho starší bratr padl ve&nbsp;válce. Navždycky zmrzačen, s&nbsp;vědomím, že&nbsp;nikdy nemůže mít děti, vrátil se&nbsp;Clifford domů do&nbsp;zakouřené střední Anglie, aby udržel jméno Chatterleyů při životě, dokud to&nbsp;bude v&nbsp;jeho moci.</span></p>
        <p class="chunk" data-nb-ref-number="7" data-nb-words="48" data-nb-chars="292"><span class="idea" data-nb-ref-number="7" id="idea7" data-nb-words="48" data-nb-chars="292">Nebyl doopravdy nijak sklíčený. Mohl se&nbsp;sám vozit po&nbsp;domě na&nbsp;kolečkové židli a&nbsp;měl vozík pro nemocné s&nbsp;připevněným motorkem, takže se&nbsp;mohl pomalu projíždět po&nbsp;zahradě a&nbsp;po krásném melancholickém parku, na&nbsp;který byl ve&nbsp;skutečnosti velice pyšný, třebaže předstíral, že&nbsp;mu&nbsp;na&nbsp;něm zhola nezáleží.</span></p>
        <p class="chunk" data-nb-ref-number="8" data-nb-words="66" data-nb-chars="421"><span class="idea" data-nb-ref-number="8" id="idea8" data-nb-words="66" data-nb-chars="421">Poněvadž tolik vytrpěl, schopnost utrpení ho&nbsp;do&nbsp;jisté míry opustila. Zůstával nedotčený, bystrý a&nbsp;veselý, skoro by&nbsp;se&nbsp;dalo říci bujarý s&nbsp;tím svým ruměným, zdravě vypadajícím obličejem a&nbsp;světle modrýma, vyzývavýma a&nbsp;jasnýma očima. Ramena měl široká a&nbsp;mocná, ruce velice silné. Nákladně se&nbsp;oblékal a&nbsp;nosil elegantní kravaty z&nbsp;londýnské Bond Street. Přesto však mu&nbsp;bylo ve&nbsp;tváři vidět ostražitý, trochu prázdný výraz mrzáka.</span></p>
        <p class="chunk" data-nb-ref-number="9" data-nb-words="53" data-nb-chars="303"><span class="idea" data-nb-ref-number="9" id="idea9" data-nb-words="53" data-nb-chars="303">Jeho život visel předtím tak na&nbsp;vlásku, že&nbsp;mu&nbsp;to, co&nbsp;mu&nbsp;z&nbsp;něho zbylo, bylo úžasně drahocenné. Z&nbsp;úzkostlivého jasu jeho očí bylo zřejmé, jak je&nbsp;pyšný, že&nbsp;po&nbsp;tom velkém otřesu ještě žije. Byl však raněn natolik, že&nbsp;něco v&nbsp;něm zahynulo, některé jeho pocity vymizely. Zůstala po&nbsp;nich prázdnota necitelnosti.</span></p>
        <p class="chunk" data-nb-ref-number="10" data-nb-words="127" data-nb-chars="815"><span class="idea" data-nb-ref-number="10" id="idea10" data-nb-words="127" data-nb-chars="815">Constance, jeho žena, byla růžolící, venkovsky vyhlížející dívka s&nbsp;hebkými hnědými vlasy, statným tělem a&nbsp;s&nbsp;pomalými pohyby, plnými nezvyklé energie. Měla velké udivené oči a&nbsp;měkký lahodný hlas a&nbsp;vypadala, jako by&nbsp;právě přišla ze&nbsp;své rodné vesnice. Jenomže to&nbsp;tak vůbec nebylo. Její otec byl kdysi dobře známý člen Královské akademie, starý sir Malcolm Reid. Její matka patřívala v&nbsp;dobách prerafaelitského rozkvětu ke&nbsp;kultivovaným fabiánům. Mezi umělci a&nbsp;vzdělanými socialisty se&nbsp;Constanci i&nbsp;její sestře Hildě dostalo výchovy, kterou by&nbsp;bylo možno označit za&nbsp;esteticky nekonvenční. Byly brány do&nbsp;Paříže, do&nbsp;Florencie a&nbsp;do Říma, aby se&nbsp;nadýchaly umění, a&nbsp;byly brány i&nbsp;druhým směrem, do&nbsp;Haagu a&nbsp;do Berlína, na&nbsp;velké socialistické sjezdy, kde řečníci mluvili všemi civilizovanými jazyky a&nbsp;nikdo nepřicházel do&nbsp;rozpaků.</span></p>
        <p class="chunk" data-nb-ref-number="11" data-nb-words="38" data-nb-chars="258"><span class="idea" data-nb-ref-number="11" id="idea11" data-nb-words="38" data-nb-chars="258">Obě dívky proto od&nbsp;útlého mládí neodstrašovalo ani umění, ani ideální politika. Bylo to&nbsp;jejich přirozené ovzduší. Byly zároveň kosmopolitní i&nbsp;provinciální, s&nbsp;oním kosmopolitně provinciálním názorem na&nbsp;umění, který jde ruku v&nbsp;ruce s&nbsp;čistými sociálními ideály.</span></p>
        <p class="chunk" data-nb-ref-number="12" data-nb-words="110" data-nb-chars="677"><span class="idea" data-nb-ref-number="12" id="idea12" data-nb-words="110" data-nb-chars="677">V&nbsp;patnácti letech byly poslány do&nbsp;Drážďan, aby tam kromě jiného studovaly hudbu. A&nbsp;zažily tam krásné časy. Žily volně mezi studenty, diskutovaly s&nbsp;muži o&nbsp;filozofických, sociologických a&nbsp;uměleckých problémech a&nbsp;plně se&nbsp;mužům vyrovnaly, ba&nbsp;ještě je&nbsp;předčily, protože byly ženy. A&nbsp;toulaly se&nbsp;po&nbsp;lesích se&nbsp;statnými mládenci s&nbsp;kytarami, brnky brnk! Zpívaly písničky <em>wandervogelů</em> a&nbsp;byly volné. Volné! To&nbsp;bylo to&nbsp;veliké slovo. Venku v&nbsp;otevřeném světě, venku v&nbsp;jitřních lesích, s&nbsp;bujnými mladými chlapci, kteří měli nádherné hlasy, volné dělat si, co&nbsp;chtěly, a&nbsp;– především&nbsp;– říkat si, co&nbsp;chtěly. Na&nbsp;hovoru záleželo nejvíc, na&nbsp;vášnivé výměně slov. Láska byla jen podružný průvodní zjev.</span></p>
        <p class="chunk" data-nb-ref-number="13" data-nb-words="68" data-nb-chars="423"><span class="idea" data-nb-ref-number="13" id="idea13" data-nb-words="68" data-nb-chars="423">Jak Hilda, tak Constance si&nbsp;odbyly své pokusné milostné poměry, když jim bylo osmnáct. Mladí muži, se&nbsp;kterými tak vášnivě hovořily, tak bujaře zpívaly a&nbsp;tak svobodně tábořily pod stromy, vyžadovali samozřejmě milostné spojení. Dívky váhaly, ale tolik se&nbsp;přece o&nbsp;té věci mluvilo, pokládala se&nbsp;za&nbsp;tak důležitou. A&nbsp;muži byli tak pokorní a&nbsp;tolik žadonili. Proč by&nbsp;dívka nemohla projevit královskou velkomyslnost a&nbsp;dát se&nbsp;darem?</span></p>
        <p class="chunk" data-nb-ref-number="14" data-nb-words="89" data-nb-chars="564"><span class="idea" data-nb-ref-number="14" id="idea14" data-nb-words="89" data-nb-chars="564">Daly se&nbsp;tedy darem, každá tomu mládenci, se&nbsp;kterým vedla nejchytřejší a&nbsp;nejdůvěrnější diskuse. Diskuse a&nbsp;debaty byly to&nbsp;hlavní; milování a&nbsp;tělesné spojení bylo jen jakýmsi návratem k&nbsp;primitivitě s&nbsp;určitou dávkou zklamání. Dívka pak už&nbsp;nebyla do&nbsp;chlapce tolik zamilovaná a&nbsp;měla trochu sklon nenávidět ho, jako by&nbsp;se&nbsp;vetřel do&nbsp;jejího soukromí a&nbsp;vnitřní svobody. Pro dívku totiž samozřejmě veškerá důstojnost a&nbsp;smysl života záležely v&nbsp;dosažení absolutní, dokonalé, ryzí a&nbsp;vznešené svobody. Co&nbsp;jiného život pro dívku znamenal? Setřást staré a&nbsp;špinavé vztahy a&nbsp;područí.</span></p>
        <p class="chunk" data-nb-ref-number="15" data-nb-words="75" data-nb-chars="493"><span class="idea" data-nb-ref-number="15" id="idea15" data-nb-words="75" data-nb-chars="493">A&nbsp;nechť se&nbsp;to&nbsp;jakkoli sentimentálně opentlovalo, tyhle sexuální záležitosti byly jedním z&nbsp;nejstarších a&nbsp;nejšpinavějších vztahů a&nbsp;pod­ručí. Básníci, kteří je&nbsp;oslavovali, byli většinou muži. Ženy vždycky věděly, že&nbsp;tu&nbsp;je&nbsp;něco lepšího, něco vyššího. A&nbsp;teď to&nbsp;věděly určitěji než kdy jindy. Nádherná čistá svoboda ženy byla neskonale obdivuhodnější než jakákoli sexuální láska. Jediným neštěstím bylo, že&nbsp;muži v&nbsp;tom ohledu zůstávali za&nbsp;ženami o&nbsp;tolik pozadu. Domáhali se&nbsp;pohlavních styků jako psi.</span></p>
        <p class="chunk" data-nb-ref-number="16" data-nb-words="138" data-nb-chars="782"><span class="idea" data-nb-ref-number="16" id="idea16" data-nb-words="138" data-nb-chars="782">A&nbsp;žena se&nbsp;musela podvolit. Takový muž byl ve&nbsp;svých choutkách jako dítě. A&nbsp;žena se&nbsp;mu&nbsp;musela podvolit v&nbsp;tom, co&nbsp;chtěl, jinak by&nbsp;nejspíš jako dítě začal trucovat a&nbsp;naštvaně by&nbsp;odešel a&nbsp;zkazil by&nbsp;tak dosavadní velmi příjemný vztah. Žena se&nbsp;však mohla muži podvolit, a&nbsp;nevydat mu&nbsp;přitom své vnitřní svobodné já. S&nbsp;tímhle básníci a&nbsp;mluvkové o&nbsp;sexu zřejmě dost nepočítali. Žena si&nbsp;mohla vzít muže, aniž se&nbsp;mu&nbsp;ve&nbsp;skutečnosti vzdala. Určitě si&nbsp;ho&nbsp;mohla vzít, aniž se&nbsp;vydala do&nbsp;jeho moci. Spíš mohla využít téhle sexuální záležitosti, aby sama získala moc nad ním. Stačilo totiž, aby se&nbsp;při pohlavním styku zdržela a&nbsp;nechala ho&nbsp;dokončit a&nbsp;vydat se, aniž sama dospěla k&nbsp;vyvrcholení, a&nbsp;pak mohla spojení prodloužit a&nbsp;dosáhnout svého orgasmu a&nbsp;vyvrcholení, když on&nbsp;už&nbsp;byl jenom jejím nástrojem.</span></p>
        <p class="chunk" data-nb-ref-number="17" data-nb-words="101" data-nb-chars="621"><span class="idea" data-nb-ref-number="17" id="idea17" data-nb-words="101" data-nb-chars="621">Obě sestry si&nbsp;odbyly svou milostnou zkušenost do&nbsp;vypuknutí války a&nbsp;pak byly spěšně odvolány domů. Žádná z&nbsp;nich se&nbsp;do&nbsp;žádného mládence nikdy nezamilovala, dokud si&nbsp;nebyli velmi blízko skutečně <em>doslova</em>: dokud je&nbsp;totiž hluboce nezaujal vzájemný <em>rozhovor</em>. To&nbsp;úžasné, hluboké, neuvěřitelné vzrušení, jaké skýtá vášnivý rozhovor s&nbsp;opravdu chytrým mladým mužem, rozhovor po&nbsp;celé hodiny a&nbsp;pokračující den za&nbsp;dnem po&nbsp;celé měsíce… to&nbsp;si&nbsp;nikdy ani ve&nbsp;snách nedovedly představit, dokud k&nbsp;tomu nedošlo. Rajský slib: Dostane se&nbsp;ti&nbsp;muže, abys s&nbsp;ním mluvila!&nbsp;– nebyl nikdy vysloven. Byl splněn dříve, než sestry poznaly, o&nbsp;jaký slib jde.</span></p>
        <p class="chunk" data-nb-ref-number="18" data-nb-words="52" data-nb-chars="379"><span class="idea" data-nb-ref-number="18" id="idea18" data-nb-words="52" data-nb-chars="379">A&nbsp;jestliže po&nbsp;vznícené důvěrnosti oněch živých a&nbsp;oduševnělých diskusí došlo k&nbsp;pohlavnímu styku víceméně nevyhnutelně, budiž! Znamenal konec jedné kapitoly. I&nbsp;on přinášel své vlastní vzrušení: podivné rozechvělé vzrušení uvnitř těla, konečnou křeč sebe­utvrze­ní, jako poslední slovo, dráždivě a&nbsp;velice podobné řádce hvězdiček, které mohou označovat konec odstavce a&nbsp;změnu tématu.</span></p>
        <p class="chunk" data-nb-ref-number="19" data-nb-words="25" data-nb-chars="152"><span class="idea" data-nb-ref-number="19" id="idea19" data-nb-words="25" data-nb-chars="152">Když přijely dívky domů na&nbsp;letní prázdniny v&nbsp;roce 1913, to&nbsp;bylo Hildě dvacet a&nbsp;Connii osmnáct, jejich otec jasně poznal, že&nbsp;prožily milostnou zkušenost.</span></p>
        <p class="chunk" data-nb-ref-number="20" data-nb-words="114" data-nb-chars="690"><span class="idea" data-nb-ref-number="20" id="idea20" data-nb-words="114" data-nb-chars="690"><em>L’amour avait passé par là</em>, prošla tudy láska, jak se&nbsp;říkává. Byl však sám zkušený muž a&nbsp;dával životu volný průběh. Pokud šlo o&nbsp;matku, nervózní churavou ženu v&nbsp;posledních měsících života, ta&nbsp;si&nbsp;jen přála, aby její dcery byly „svobodné“ a&nbsp;došly „sebenaplnění“. Sama nikdy nedokázala být docela sama sebou; bylo jí&nbsp;to&nbsp;odepřeno. Bůhsámví proč, vždyť měla svůj vlastní příjem i&nbsp;vlastní rozum. Vinila z&nbsp;toho manžela. Ale ve&nbsp;skutečnosti za&nbsp;to&nbsp;mohl nějaký starý cejch autority, který poznamenal její myšlení nebo duši a&nbsp;jehož se&nbsp;nemohla zbavit. Nemělo to&nbsp;co&nbsp;dělat se&nbsp;sirem Malcolmem, který nechal svou nervózně nepřátelskou, hrdou manželku vládnout nad vlastní domácností a&nbsp;sám si&nbsp;šel svou cestou.</span></p>
        <p class="chunk" data-nb-ref-number="21" data-nb-words="93" data-nb-chars="554"><span class="idea" data-nb-ref-number="21" id="idea21" data-nb-words="93" data-nb-chars="554">Tak tedy byly dívky „svobodné“ a&nbsp;vrátily se&nbsp;zpátky do&nbsp;Drážďan ke&nbsp;své hudbě a&nbsp;univerzitě a&nbsp;ke svým mládencům. Milovaly každá svého příslušného mladého muže a&nbsp;příslušní mladí muži milovali zase je&nbsp;s&nbsp;veškerou vášní duševní přitažlivosti. Všechny ty&nbsp;báječné věci, které si&nbsp;mladí mužové mysleli a&nbsp;vyslovovali a&nbsp;psali, si&nbsp;mysleli a&nbsp;vyslovovali a&nbsp;psali pro mladé ženy. Conniin mladý muž byl hudebník, Hildin byl technik. Ale oba žili jen pro své mladé ženy. Totiž v&nbsp;myšlenkách a&nbsp;duševních vznětech. V&nbsp;jiných ohledech vyšli trochu zkrátka, i&nbsp;když o&nbsp;tom nevěděli.</span></p>
        <p class="chunk" data-nb-ref-number="22" data-nb-words="65" data-nb-chars="385"><span class="idea" data-nb-ref-number="22" id="idea22" data-nb-words="65" data-nb-chars="385">I&nbsp;na&nbsp;nich bylo zřejmé, že&nbsp;jimi prošla láska; totiž fyzická zkušenost. Je&nbsp;zajímavé, jakou jemnou, ale neklamnou proměnu to&nbsp;vyvolá v&nbsp;těle mužů i&nbsp;žen: žena rozkvete, rafinovaněji se&nbsp;zaoblí, její mladá hranatost zvláční a&nbsp;v&nbsp;jejím výrazu se&nbsp;projeví buď dychtivost, nebo vítězosláva; muž o&nbsp;hodně zklidní, obrátí se&nbsp;víc do&nbsp;sebe, sám obrys jeho ramen a&nbsp;hýždí působí méně sebevědomě a&nbsp;váhavěji.</span></p>
        <p class="chunk" data-nb-ref-number="23" data-nb-words="112" data-nb-chars="680"><span class="idea" data-nb-ref-number="23" id="idea23" data-nb-words="112" data-nb-chars="680">Ve&nbsp;chvíli, kdy pocítily sexuální vzrušení v&nbsp;celém těle, sestry téměř podlehly neznámé mužské moci. Ale rychle se&nbsp;vzpamatovaly, přijaly sexuální vzrušení jako pouhý pocit a&nbsp;zůstaly svobodné. Kdežto muži z&nbsp;vděčnosti za&nbsp;sexuální zkušenost propadli ženě celou duší. A&nbsp;tvářili se&nbsp;pak, jako by&nbsp;ztratili stříbrňák a&nbsp;našli měďák. Ten Conniin byl trochu nabručený a&nbsp;Hildin trochu uštěpačný. Ale takoví už&nbsp;muži jsou! Nevděční a&nbsp;stále neukojení. Když s&nbsp;nimi nespíte, nenávidí vás, protože je&nbsp;nechcete; a&nbsp;když s&nbsp;nimi spíte, nenávidí vás zase z&nbsp;nějakého jiného důvodu. Nebo docela bez důvodu, až&nbsp;na&nbsp;ten, že&nbsp;jsou to&nbsp;rozmazlené děti, které se&nbsp;nespokojí ničím, co&nbsp;dostanou, ať&nbsp;dělá žena, co&nbsp;dělá.</span></p>
        <p class="chunk" data-nb-ref-number="24" data-nb-words="50" data-nb-chars="296"><span class="idea" data-nb-ref-number="24" id="idea24" data-nb-words="50" data-nb-chars="296">Jakmile však vypukla válka, Hilda a&nbsp;Connie musely narychlo zpátky domů, když byly doma už&nbsp;předtím v&nbsp;květnu na&nbsp;matčině pohřbu. Do&nbsp;Vánoc roku 1914 oba jejich mladí Němci padli. Sestry pak plakaly a&nbsp;vroucně mladé muže milovaly, ale přitom na&nbsp;ně&nbsp;v&nbsp;srdci zapomněly. Mládenci pro ně&nbsp;přestali existovat.</span></p>
        <p class="chunk" data-nb-ref-number="25" data-nb-words="124" data-nb-chars="790"><span class="idea" data-nb-ref-number="25" id="idea25" data-nb-words="124" data-nb-chars="790">Obě sestry bydlely v&nbsp;otcově, či&nbsp;vlastně matčině domě v&nbsp;Kensingtonu a&nbsp;stýkaly se&nbsp;s&nbsp;mladou cambridgeskou skupinou, se&nbsp;skupinou, která propagovala „svobodu“ a&nbsp;flanelové kalhoty a&nbsp;flanelové rozhalenky a&nbsp;jistý druh dobře vychované citové anarchie a&nbsp;šeptavý, mumlavý tón řeči a&nbsp;přecitlivělé způsoby. Hilda se&nbsp;však náhle provdala za&nbsp;muže o&nbsp;deset let staršího, než byla sama, za&nbsp;obstárlejšího příslušníka této cambridgeské skupiny, za&nbsp;muže se&nbsp;slušným jměním a&nbsp;s&nbsp;pohodlným rodinným místem na&nbsp;ministerstvu. Psal také filozofické eseje. Bydlela s&nbsp;ním v&nbsp;menším domku ve&nbsp;Westminsteru a&nbsp;pohybovala se&nbsp;v&nbsp;té dobré společnosti ministerských činitelů, kteří nepatří ke&nbsp;špičkám, ale jsou nebo rádi by&nbsp;byli skutečně inteligentní silou národa; lidí, kteří vědí, o&nbsp;čem mluví, nebo aspoň mluví, jako by&nbsp;to&nbsp;věděli.</span></p>
        <p class="chunk" data-nb-ref-number="26" data-nb-words="66" data-nb-chars="457"><span class="idea" data-nb-ref-number="26" id="idea26" data-nb-words="66" data-nb-chars="457">Connie se&nbsp;trochu zabývala válečnou pomocí a&nbsp;stýkala se&nbsp;s&nbsp;těmi nesmiřitelnými cambridgeskými radikály ve&nbsp;flanelových kalhotách, kteří se&nbsp;mírně vysmívali všemu, alespoň prozatím. Jejím „přítelem“ byl jistý Clifford Chatterley, dvaadvacetiletý mladý muž, který přispěchal domů z&nbsp;Bonnu, kde studoval důlní techniku při těžbě uhlí. Předtím strávil dva roky v&nbsp;Cambridgi. Teď se&nbsp;stal nadporučíkem v&nbsp;elitním pluku, takže se&nbsp;mohl všemu vysmívat slušivěji v&nbsp;uniformě.</span></p>
        <p class="chunk" data-nb-ref-number="27" data-nb-words="34" data-nb-chars="205"><span class="idea" data-nb-ref-number="27" id="idea27" data-nb-words="34" data-nb-chars="205">Clifford Chatterley byl z&nbsp;vyšší třídy než Connie. Connie patřila k&nbsp;zámožné inteligenci, kdežto on&nbsp;k&nbsp;aristokracii. Ne&nbsp;k&nbsp;té nejvyšší, ale přece jen. Jeho otec byl baronet a&nbsp;jeho matka bývala dcera vikomtova.</span></p>
        <p class="chunk" data-nb-ref-number="28" data-nb-words="101" data-nb-chars="634"><span class="idea" data-nb-ref-number="28" id="idea28" data-nb-words="101" data-nb-chars="634">Jenomže Clifford, ačkoli měl lepší školy a&nbsp;patřil víc do&nbsp;„společnosti“ než Connie, byl svým způsobem provinciálnější a&nbsp;ostýchavější. Cítil se&nbsp;doma ve&nbsp;svém úzkém „velkém světě“, totiž ve&nbsp;společnosti statkářských aristokratů, byl však plachý a&nbsp;nervózní před celým tím druhým velkým světem, který se&nbsp;skládá z&nbsp;nesmírných zástupů středních i&nbsp;nižších tříd a&nbsp;z&nbsp;cizinců. Po&nbsp;pravdě řečeno, bál se&nbsp;tak trochu lidstva středního a&nbsp;nižšího stavu i&nbsp;cizinců, pokud nebyli z&nbsp;jeho vlastní třídy. Byl si&nbsp;jistým ochromujícím způsobem vědom své vlastní bezbrannosti, ačkoli ho&nbsp;chránily všechny jeho výsady. Je&nbsp;to&nbsp;podivné, ale je&nbsp;to&nbsp;jev dneska dost častý.</span></p>
        <p class="chunk" data-nb-ref-number="29" data-nb-words="27" data-nb-chars="166"><span class="idea" data-nb-ref-number="29" id="idea29" data-nb-words="27" data-nb-chars="166">Zvláštní poddajná sebejistota dívky jako Constance Reidová ho&nbsp;proto oslnila. Byla o&nbsp;tolik víc svou vlastní paní v&nbsp;tom vnějším chaotickém světě, než byl on&nbsp;pánem svým.</span></p>
        <p class="chunk" data-nb-ref-number="30" data-nb-words="81" data-nb-chars="506"><span class="idea" data-nb-ref-number="30" id="idea30" data-nb-words="81" data-nb-chars="506">Přesto však i&nbsp;on byl buřič; bouřil se&nbsp;dokonce proti své vlastní třídě. Ale buřič je&nbsp;snad příliš silné slovo, až&nbsp;příliš silné. Byl jenom stržen všeobecným populárním odporem mladých proti konvenci a&nbsp;proti každé skutečné autoritě. Otcové byli směšní; jeho vlastní paličatý otec především. A&nbsp;směšné byly i&nbsp;vlády; naše vlastní váhavá vláda zejména. A&nbsp;směšné byly rovněž armády, všichni ti&nbsp;staromódní generálští panáci, a&nbsp;rudolící Kitchener v&nbsp;první řadě. Dokonce i&nbsp;válka byla směšná, i&nbsp;když hubila spoustu lidí.</span></p>
        <p class="chunk" data-nb-ref-number="31" data-nb-words="83" data-nb-chars="504"><span class="idea" data-nb-ref-number="31" id="idea31" data-nb-words="83" data-nb-chars="504">Vlastně všechno bylo směšné, trochu anebo hodně; rozhodně bylo do&nbsp;jisté míry směšné všechno, co&nbsp;bylo nějak spojeno s&nbsp;autoritou, ať&nbsp;už&nbsp;na&nbsp;vojně, ve&nbsp;vládě nebo na&nbsp;univerzitách. A&nbsp;pokud si&nbsp;vládnoucí třída dělala nárok na&nbsp;vládnutí, byla směšná taky. Sir Geoffrey, Cliffordův otec, byl nanejvýš směšný tím kácením svých stromů a&nbsp;vytahováním havířů ze&nbsp;svých uhelných dolů, aby je&nbsp;hnal do&nbsp;války; tím svým vlastním bezpečím a&nbsp;patriotismem, ale taky tím, jak vynakládal na&nbsp;vlast víc peněz, než ve&nbsp;skutečnosti měl.</span></p>
        <p class="chunk" data-nb-ref-number="32" data-nb-words="84" data-nb-chars="524"><span class="idea" data-nb-ref-number="32" id="idea32" data-nb-words="84" data-nb-chars="524">Když slečna Chatterleyová&nbsp;– Emma&nbsp;– přijela ze&nbsp;střední Anglie do&nbsp;Londýna, aby dělala ošetřovatelku, štiplavě o&nbsp;siru Geoffreym a&nbsp;jeho odhodlaném vlastenectví svým klidným způsobem vtipkovala. Starší bratr a&nbsp;dědic Herbert se&nbsp;smál hlasitě, třebaže stromy, které padaly na&nbsp;výdřevu zákopů, byly vlastně jeho. Clifford se&nbsp;však jen trochu rozpačitě usmíval. Všechno bylo směšné, svatá pravda. Ale když to&nbsp;šlo příliš těsně na&nbsp;tělo a&nbsp;člověk se&nbsp;stal směšným sám…? Lidé z&nbsp;jiných tříd jako Connie brali alespoň něco vážně. V&nbsp;něco věřili.</span></p>
        <p class="chunk" data-nb-ref-number="33" data-nb-words="42" data-nb-chars="250"><span class="idea" data-nb-ref-number="33" id="idea33" data-nb-words="42" data-nb-chars="250">Brali vážně prosté vojáky a&nbsp;hrozbu všeobecné branné povinnosti a&nbsp;nedostatek cukru a&nbsp;karamel pro děti. Za&nbsp;to&nbsp;všechno ovšem směšně mohly úřady. Ale Clifforda se&nbsp;to&nbsp;nedotýkalo. Pro něj byly úřady směšné <em>ab ovo</em>, ne&nbsp;kvůli karamelám nebo tomíkům na&nbsp;frontě.</span></p>
        <p class="chunk" data-nb-ref-number="34" data-nb-words="44" data-nb-chars="268"><span class="idea" data-nb-ref-number="34" id="idea34" data-nb-words="44" data-nb-chars="268">A&nbsp;úřady cítily, že&nbsp;jsou směšné, a&nbsp;počínaly si&nbsp;náramně směšným způsobem a&nbsp;na nějaký čas zavládl bláznivý zmatek. Dokud se&nbsp;nevyvinula situace na&nbsp;frontě a&nbsp;dokud Lloyd George nepřišel zachránit situaci doma. A&nbsp;to přesáhlo dokonce i&nbsp;směšnost, frivolní mládež se&nbsp;už&nbsp;nesmála.</span></p>
        <p class="chunk" data-nb-ref-number="35" data-nb-words="65" data-nb-chars="397"><span class="idea" data-nb-ref-number="35" id="idea35" data-nb-words="65" data-nb-chars="397">V&nbsp;roce 1916 Herbert Chatterley padl, takže se&nbsp;Clifford stal dědicem. Dokonce i&nbsp;toho se&nbsp;zděsil. Byl tak prodchnut důležitostí svého postavení jakožto syn sira Geoffreyho a&nbsp;dítko z&nbsp;Wragby, že&nbsp;tomu nikdy nedokázal uniknout. A&nbsp;přece věděl, že&nbsp;v&nbsp;očích obrovského vroucího světa je&nbsp;i&nbsp;to směšné. Stal se&nbsp;dědicem odpovědným za&nbsp;Wragby. Není to&nbsp;strašné? A&nbsp;zároveň nádherné a&nbsp;současně snad naprosto absurdní?</span></p>
        <p class="chunk" data-nb-ref-number="36" data-nb-words="95" data-nb-chars="551"><span class="idea" data-nb-ref-number="36" id="idea36" data-nb-words="95" data-nb-chars="551">Sir Geoffrey v&nbsp;tom žádnou absurditu neviděl. Byl bledý a&nbsp;napjatý, uzavřený do&nbsp;sebe a&nbsp;paličatě odhodlaný zachránit svou vlast i&nbsp;své vlastní postavení, ať&nbsp;už&nbsp;s&nbsp;Lloydem Georgem či&nbsp;s&nbsp;kýmkoli. Byl tak odříznut, tak odloučen od&nbsp;skutečné Anglie, tak dokonale neschopný, že&nbsp;měl dobré mínění dokonce o&nbsp;Horatiovi Bottomleym. Sir Geoffrey stál za&nbsp;Anglií a&nbsp;za Lloydem Georgem, jako jeho předkové stáli za&nbsp;Anglií a&nbsp;za svatým Jiřím&nbsp;– a&nbsp;nikdy nepoznal, že&nbsp;je&nbsp;v&nbsp;tom rozdíl. A&nbsp;tak sir Geoffrey porážel dříví a&nbsp;podporoval Lloyda George a&nbsp;Anglii, Anglii a&nbsp;Lloyda George.</span></p>
        <p class="chunk" data-nb-ref-number="37" data-nb-words="47" data-nb-chars="307"><span class="idea" data-nb-ref-number="37" id="idea37" data-nb-words="47" data-nb-chars="307">A&nbsp;chtěl, aby se&nbsp;Clifford oženil a&nbsp;zplodil dědice. Clifford otce pokládal za&nbsp;beznadějný anachronismus. Ale v&nbsp;čem pokročil sám dál, kromě toho nesmělého smyslu pro směšnost všeho a&nbsp;pro svrchovanou směšnost svého vlastního postavení? Chtě nechtě totiž přijal svůj baronetský titul i&nbsp;Wragby s&nbsp;nejvyšší vážností.</span></p>
        <p class="chunk" data-nb-ref-number="38" data-nb-words="25" data-nb-chars="173"><span class="idea" data-nb-ref-number="38" id="idea38" data-nb-words="25" data-nb-chars="173">Živé vzrušení z&nbsp;války vyprchalo… odumřelo. Příliš mnoho smrti a&nbsp;hrůzy. Člověk potřeboval podporu a&nbsp;útěchu. Člověk potřeboval zakotvit v&nbsp;bezpečném světě. Muž potřeboval ženu.</span></p>
        <p class="chunk" data-nb-ref-number="39" data-nb-words="77" data-nb-chars="521"><span class="idea" data-nb-ref-number="39" id="idea39" data-nb-words="77" data-nb-chars="521">Sourozenci Chatterleyovi, dva bratři a&nbsp;sestra, prožili život v&nbsp;podivné izolaci, uzavřeni spolu na&nbsp;Wragby přes všechny své známosti. Pocit izolace posiloval rodinné pouto, pocit slabosti jejich postavení, pocit bezbrannosti, přes jejich titul a&nbsp;pozemky, nebo snad právě kvůli nim. Byli odříznuti od&nbsp;té&nbsp;průmyslové střední Anglie, ve&nbsp;které trávili život. A&nbsp;od své vlastní třídy byli odříznuti zahloubanou, tvrdohlavou a&nbsp;uzavřenou povahou sira Geoffreyho, svého otce, který jim byl směšný, ale na&nbsp;něhož reagovali tak citlivě.</span></p>
        <p class="chunk" data-nb-ref-number="40" data-nb-words="46" data-nb-chars="269"><span class="idea" data-nb-ref-number="40" id="idea40" data-nb-words="46" data-nb-chars="269">Ti&nbsp;tři si&nbsp;kdysi řekli, že&nbsp;budou žít vždycky společně. Ale Herbert teď padl a&nbsp;sir Geoffrey chtěl, aby se&nbsp;Clifford oženil. Sir Geoffrey se&nbsp;o&nbsp;tom sotva zmínil; mluvil velice skoupě. Ale jeho mlčenlivému, tíživému naléhání, aby k&nbsp;tomu došlo, se&nbsp;Clifford těžko mohl ubránit.</span></p>
        <p class="chunk" data-nb-ref-number="41" data-nb-words="29" data-nb-chars="151"><span class="idea" data-nb-ref-number="41" id="idea41" data-nb-words="29" data-nb-chars="151">Jenomže Emma řekla ne! Byla o&nbsp;deset let starší než Clifford a&nbsp;cítila, že&nbsp;jeho sňatek by&nbsp;byl dezercí a&nbsp;zradou na&nbsp;tom, za&nbsp;čím mladí členové rodiny stáli.</span></p>
        <p class="chunk" data-nb-ref-number="42" data-nb-words="130" data-nb-chars="790"><span class="idea" data-nb-ref-number="42" id="idea42" data-nb-words="130" data-nb-chars="790">Clifford se&nbsp;přesto oženil s&nbsp;Connií a&nbsp;prožil s&nbsp;ní měsíc líbánek. Bylo to&nbsp;ve&nbsp;strašném roce 1917 a&nbsp;sblížili se&nbsp;spolu jako dva lidé na&nbsp;potápějící se&nbsp;lodi. On&nbsp;se&nbsp;oženil jako panic a&nbsp;sexuální stránka pro něj mnoho neznamenala. I&nbsp;bez ohledu na&nbsp;to&nbsp;si&nbsp;byli tak blízcí, on&nbsp;a&nbsp;ona. A&nbsp;Connie se&nbsp;málem nadchla tou důvěrností, která přesahovala sex a&nbsp;mužovo „ukojení“. Clifford ostatně netoužil jenom po&nbsp;svém „ukojení“ natolik, jako se&nbsp;to&nbsp;zdálo u&nbsp;takové spousty mužů. Ne, jejich důvěrnost byla hlubší, nějak osobnější. A&nbsp;sex byl pouhou vedlejší záležitostí nebo přídavkem, jedním z&nbsp;těch podivně zastaralých organických procesů, které přežívají se&nbsp;svou osobitou neohrabaností, ale nejsou ve&nbsp;skutečnosti nezbytné. Connie nicméně chtěla děti, byť i&nbsp;jen proto, aby upevnily její postavení proti švagrové Emmě.</span></p>
        <p class="chunk" data-nb-ref-number="43" data-nb-words="21" data-nb-chars="121"><span class="idea" data-nb-ref-number="43" id="idea43" data-nb-words="21" data-nb-chars="121">Jenomže na&nbsp;začátku roku 1918 byl Clifford převezen domů v&nbsp;cárech a&nbsp;žádné dítě tu&nbsp;nebylo. A&nbsp;sir Geoffrey zemřel zklamáním.</span></p>
        <a id="chapter-end"></a>
        <nav class="end-nav">
          <ul>
            <li><a href="./index.html#" rel="index">Titulní strana</a></li>
            <li><a href="./milenec_lady_chatterloyove_006.html#chunk1" rel="next">Následující kapitola →</a></li>
          </ul>
        </nav>
      </main>
    </div>
    <script type="text/javascript" src="./scripts/bundle.js" integrity="sha256-9bNOD5siUQiYHwpdQ9XLrl5iL0XtJ43xL2ypCxvENpQ="></script>
  </body>
</html>